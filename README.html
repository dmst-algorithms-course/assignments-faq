<h1 id="συχνές-ερωτήσεις-για-τις-εργασίες">Συχνές Ερωτήσεις για τις Εργασίες</h1>
<ul>
<li><p><a href="#which-python">Ποια Python;</a></p></li>
<li><p><a href="#where-python">Πού βρίσκω την Python;</a></p></li>
<li><p><a href="#dont-know-what-to-do">Κοντεύουν ξημερώματα και έχω κολλήσει σε πέντε γραμμές που δεν ξέρω τι λάθος κάνω. Τι μου προτείνετε;</a></p></li>
<li><p><a href="#installation-attention">Πρέπει να προσέξω κάτι στην εγκατάσταση;</a></p></li>
<li><p><a href="#check-installation">Πώς ξέρω ότι η Python έχει εγκατασταθεί σωστά;</a></p></li>
<li><p><a href="#program-editing">Σε τι θα γράψω το πρόγραμμά μου;</a></p></li>
<li><p><a href="#emacs-vim">Τι είναι αυτά τα Emacs και Vim;</a></p></li>
<li><p><a href="#editors-vs-ides">Γιατί editors και όχι IDEs;</a></p></li>
<li><p><a href="#running-python-programs">Πώς τρέχω ένα πρόγραμμα Python;</a></p></li>
<li><p><a href="#python-program-wont-run">H Python δεν βρίσκει το πρόγραμμά μου!</a></p></li>
<li><p><a href="#directory-vs-folder">Τι είναι κατάλογος και τι φάκελος;</a></p></li>
<li><p><a href="#cmd-launch">Πώς χρησιμοποιούμε τη γραμμή εντολών;</a></p></li>
<li><p><a href="#whats-the-deal-with-git">Αυτό το Git είναι κάτι για να μας κάνει τη ζωή δύσκολη;</a></p></li>
<li><p><a href="#learn-git">Πού μπορώ να μάθω παραπάνω για το Git;</a></p></li>
<li><p><a href="$git-desktop">Εκτός από τη γραμμή εντολών, υπάρχει άλλος τρόπος να δουλέψω με το Git στο GitHub;</a></p></li>
<li><p><a href="#learn-github-desktop">Πού μπορώ να μάθω περισσότερα για το GitHub Desktop;</a></p></li>
<li><p><a href="#git-vs-github">Ποια είναι η διαφορά μεταξύ του Git και του GitHub;</a></p></li>
<li><p><a href="#repository-private-public">Το αποθετήριό μου είναι ιδιωτικό ή δημόσιο;</a></p></li>
<li><p><a href="#code-photo">Δεν μπορώ να βγάλω άκρη, να σας στείλω ένα μήνυμα με φωτογραφία του προβλήματος;</a></p></li>
<li><p><a href="#web-solution-search">Μπορώ να ψάξω στο Google, Stack Overflow, κ.λπ. για απορίες;</a></p></li>
<li><p><a href="#plagiarism">Είναι αλήθεια ότι ελέγχετε όλες τις εργασίες για αντιγραφές;</a></p></li>
<li><p><a href="#have-i-got-a-problem">Κοντεύουν ξημερώματα και έχω κολλήσει σε πέντε γραμμές που δεν ξέρω τι λάθος κάνω. Έχω πρόβλημα;</a></p></li>
<li><p><a href="#dont-know-what-to-do"> Κοντεύουν ξημερώματα και έχω κολλήσει σε πέντε γραμμές που δεν ξέρω τι λάθος κάνω. Τι μου προτείνετε;</a></p></li>
</ul>
<h2 id="ποια-python"><a name="which-python"/></a>Ποια Python;</h2>
<p>Θα πρέπει να χρησιμοποιήσετε την πιο πρόσφατη έκδοση της σειράς 3 της Python.</p>
<h2 id="πού-βρίσκω-την-python"><a name="where-python"/></a>Πού βρίσκω την Python;</h2>
<p>Στον <a href="https://www.python.org">ιστότοπο της Python</a>, στο σύνδεσμο downloads.</p>
<h2 id="πρέπει-να-προσέξω-κάτι-στην-εγκατάσταση"><a name="installation-attention"></a>Πρέπει να προσέξω κάτι στην εγκατάσταση;</h2>
<p>Σε περίπτωση που χρησιμοποιείτε MS-Windows, θα πρέπει να διαλέξετε την επιλογή με την οποία η Python θα προστεθεί στο PATH του συστήματός σας.</p>
<h2 id="πώς-ξέρω-ότι-η-python-έχει-εγκατασταθεί-σωστά"><a name="check-installation"></a>Πώς ξέρω ότι η Python έχει εγκατασταθεί σωστά;</h2>
<p>Θα πρέπει όταν βρίσκεται στη γραμμή εντολών να δίνετε <code>python</code> και να εμφανιστεί ο διερμηνέας της γλώσσας.</p>
<h2 id="σε-τι-θα-γράψω-το-πρόγραμμά-μου"><a name="program-editing"></a>Σε τι θα γράψω το πρόγραμμά μου;</h2>
<p>Το πρόγραμμα μπορείτε να το γράψετε σε έναν επιμελητή κειμένου (editor). Οι τέσσερεις προτεινόμενοι είναι:</p>
<ol>
<li><a href="https://atom.io/">Atom</a></li>
<li><a href="https://www.sublimetext.com/">Sublime Text</a></li>
<li><a href="https://www.gnu.org/software/emacs/">Emacs</a></li>
<li><a href="https://www.vim.org/">Vim</a></li>
</ol>
<p>O Sublime είναι ο μόνος από τους παραπάνω που είναι εμπορικό προϊόν. Οι άλλοι τρεις δίνονται ελεύθερα, με άδειες ανοιχτού κώδικα.</p>
<h2 id="τι-είναι-αυτά-τα-emacs-και-vim"><a name="emacs-vim"></a>Τι είναι αυτά τα Emacs και Vim;</h2>
<p>Ιερά τέρατα.</p>
<p>Πρόκειται για τους ισχυρότερους editors που υπάρχουν, με ιστορία δεκαετιών. <em>Δεν είναι εύκολοι στη χρήση</em>. Αν θέλετε να τους χρησιμοποιήσετε, θα πρέπει να αφιερώσετε χρόνο για να δείτε πώς δουλεύουν και τι δυνατότητες έχουν.</p>
<h2 id="γιατί-editors-και-όχι-ides"><a name="editors-vs-ides"></a>Γιατί editors και όχι IDEs;</h2>
<p>Τα ολοκληρωμένα περιβάλλοντα ανάπτυξης (Integrated Development Environments, IDEs) είναι χρήσιμα εργαλεία, αλλά δεν είναι απαραίτητα για τις εργασίες σας. Επιπλέον, η δημοτικότητά τους ποικίλει ανά γλώσσα. Ενώ είναι πολύ δημοφιλή στις γλώσσες Java και C#, δεν συμβαίνει το ίδιο με άλλες γλώσσες, όπως π.χ. Python. Αυτό δεν σημαίνει ότι δεν υπάρχουν και για Python.</p>
<p>Η χρήση editors έναντι IDEs έχει τα εξής πλεονεκτήματα:</p>
<ol>
<li>Είναι πιο γρήγοροι.</li>
<li>Δουλεύουν για όλες τις γλώσσες προγραμματισμού. Δεν χρειάζεται να μαθαίνετε ένα εργαλείο για κάθε γλώσσα.</li>
<li>Όταν τους μάθετε, μπορείτε να δουλεύετε αποτελεσματικότερα.</li>
<li>Είναι χρήσιμοι για κάθε χρήση, και όχι μόνο για συγγραφή προγραμμάτων. Το παρόν κείμενο είναι γραμμένο με τον Emacs, όπως και το σύνολο των σημειώσεων και των διαφανειών του μαθήματος.</li>
</ol>
<p>Η χρήση IDEs πλεονεκτεί έναντι editors όταν:</p>
<ol>
<li>Η γλώσσα που χρησιμοποιούμε έχει πολύ γραφειοκρατία (πρέπει να γράψουμε πολλά πράγματα και πολλές πανομοιότυπες μεθόδους για να κάνουμε τη δουλειά μας, και αυτά μπορούν να αυτοματοποιηθούν).</li>
<li>Θέλουμε να κάνουμε αποσφαλμάτωση του κώδικά μας παρακολουθώντας την εξέλιξη των τιμών μεταβλητών και των περιεχομένων θέσεων μνήμης.</li>
</ol>
<p>Πάντως, τα IDEs τις περισσότερες φορές μας γλυτώνουν από κουτή δουλειά. Ο περισσότερες κόπος στον προγραμματισμό δεν έγκειται στη συγγραφή μεθόδων <code>get()</code> και <code>set()</code>, αλλά σε λίγες και ουσιώδεις γραμμές κώδικα. Δεν είναι σπάνιο το φαινόμενο να περάσει κάποιος μία ημέρα σε ένα πρόγραμμα και να καταφέρει να γράψει μόνο 10 γραμμές κώδικα. Και μπορεί να είναι οι πιο κρίσιμες γραμμές κώδικα όλου του προγράμματος.</p>
<h2 id="πώς-τρέχω-ένα-πρόγραμμα-python"><a name="running-python-programs"></a>Πώς τρέχω ένα πρόγραμμα Python;</h2>
<p>Στη γραμμή εντολών δίνουμε:</p>
<div class="sourceCode" id="cb1"><pre class="sourceCode bash"><code class="sourceCode bash"><a class="sourceLine" id="cb1-1" data-line-number="1"><span class="ex">python</span> my_program.py</a></code></pre></div>
<p>όπου <code>my_program.py</code> είναι το όνομα του προγράμματός μας.</p>
<h2 id="h-python-δεν-βρίσκει-το-πρόγραμμά-μου"><a name="python-program-wont-run"></a>H Python δεν βρίσκει το πρόγραμμά μου!</h2>
<p>Όταν τρέχουμε:</p>
<div class="sourceCode" id="cb2"><pre class="sourceCode bash"><code class="sourceCode bash"><a class="sourceLine" id="cb2-1" data-line-number="1"><span class="ex">python</span> my_program.py</a></code></pre></div>
<p>πρέπει να βρισκόμαστε στην ίδια θέση (κατάλογο, φάκελο) που βρίσκεται το αρχείο <code>my_program.py</code>.</p>
<h2 id="τι-είναι-κατάλογος-και-τι-φάκελος"><a name="directory-vs-folder"></a>Τι είναι κατάλογος και τι φάκελος;</h2>
<p>Το ίδιο πράγμα. Ο όρος <em>φάκελος</em> (folder) έχει επικρατήσει όταν επεξεργαζόμαστε αρχεία με γραφική διεπαφή, γιατί χρησιμοποιούμε τη «μεταφορά του γραφείου» (desktop metaphor), όπου ο υπολογιστής μας είναι μια επιφάνεια εργασίας που περιέχει φακέλους, και αυτοί περιέχουν αρχεία.</p>
<p>Στην πραγματικότητα οι φάκελοι υλοποιούνται στο λειτουργικό σύστημα του υπολογιστή ως <em>κατάλογοι</em> (directories). Γι' αυτό και οι εντολές για να δημιουργήσετε και να χειριστείτε φακέλους από τη γραμμή εντολών στην πραγματικότητα αναφέρονται σε καταλόγους (π.χ. <code>cd</code> ή <code>chdir</code> σημαίνει change directory, <code>mkdir</code> σημαίνει make directory, κ.λπ.).</p>
<h2 id="πώς-χρησιμοποιούμε-τη-γραμμή-εντολών"><a name="cmd-launch"></a>Πώς χρησιμοποιούμε τη γραμμή εντολών;</h2>
<p>Σε λειτουργικό σύστημα MS-Windows τρέχουμε το πρόγραμμα <code>cmd</code>. Δυστυχώς έχει τα χάλια του. Εναλλακτικά μπορούμε να χρησιμοποιήσουμε το <a href="https://conemu.github.io">ConEmu</a>. Επίσης, αν εγκαταστήσετε το GitHub Desktop (βλ. <a href="#github-desktop">παρακάτω</a>) θα έχετε στη διάθεσή σας το Git Shell, το οποίο σας δίνει πρόσβαση και στις εντολές του Git.</p>
<p>Σε λειτουργικό σύστημα Mac OS τρέχουμε το πρόγραμμα Terminal, ή εναλλακτικά το <a href="https://www.iterm2.com/">iTerm2</a>.</p>
<p>Αν χρησιμοποιείτε λειτουργικό σύστημα Linux και έχετε αυτήν την απορία, κάτι πολύ λάθος κάνετε.</p>
<h2 id="αυτό-το-git-είναι-κάτι-για-να-μας-κάνει-τη-ζωή-δύσκολη"><a name="whats-the-deal-with-git"></a>Αυτό το Git είναι κάτι για να μας κάνει τη ζωή δύσκολη;</h2>
<p>Όχι. Το Git είναι για να μοιράζεστε τον κώδικά σας με άλλους, και για κρατάτε την ιστορία όλων των αλλαγών που κάνετε στον κώδικά σας.</p>
<h2 id="πού-μπορώ-να-μάθω-παραπάνω-για-το-git"><a name="learn-git"></a>Πού μπορώ να μάθω παραπάνω για το Git;</h2>
<p>Αν κάνετε μια αναζήτηση για Git tutorials θα βρείτε πάρα πολύ υλικό, υπάρχουν ολόκληρα βιβλία.</p>
<ul>
<li><p>Αν θέλετε ένα αλληλεπιδραστικό περιβάλλον εκμάθησης (interactive tutorial): <a href="https://try.github.io/levels/1/challenges/1" class="uri">https://try.github.io/levels/1/challenges/1</a>.</p></li>
<li><p>Δείτε τις σελίδες βοήθειας του GitHub: <a href="https://help.github.com/" class="uri">https://help.github.com/</a></p></li>
</ul>
<h2 id="εκτός-από-τη-γραμμή-εντολών-υπάρχει-άλλος-τρόπος-να-δουλέψω-με-το-git-στο-github"><a name="github-desktop"></a>Εκτός από τη γραμμή εντολών, υπάρχει άλλος τρόπος να δουλέψω με το Git στο GitHub;</h2>
<p>Ναι, το <a href="https://desktop.github.com/">GitHub Desktop</a>.</p>
<h2 id="πού-μπορώ-να-μάθω-περισσότερα-για-το-github-desktop"><a name="learn-github-desktop"></a>Πού μπορώ να μάθω περισσότερα για το GitHub Desktop;</h2>
<p>Στη σχετική <a href="https://help.github.com/desktop/">ιστοσελίδα βοήθειας</a>.</p>
<h2 id="ποια-είναι-η-διαφορά-μεταξύ-του-git-και-του-github"><a name="git-vs-github"></a>Ποια είναι η διαφορά μεταξύ του Git και του GitHub;</h2>
<p>Το Git είναι ένα σύνολο προγραμμάτων με τα οποία μπορούμε να δουλεύουμε, μαζί με συνεργάτες, στον κώδικά μας. Μπορεί να κρατήσει την πλήρη ιστορία των αλλαγών μας, να μας προφυλάξει από τυχόν αλλαγές που κάνουν άλλοι σε αρχεία στα οποία δουλεύουμε ταυτόχρονα εμείς, κ.λπ. Αυτό όμως δεν σημαίνει ότι δεν είναι χρήσιμο και για ατομική χρήση: αποτελεί έναν σίγουρο τρόπο φύλαξης αντιγράφων ασφαλείας της δουλειάς μας, μας δίνει τη δυνατότητα να γυρίσουμε πίσω στο χρόνο, κ.ά. Αυτή τη στιγμή το συντριπτικά μεγαλύτερο μέρος του λογισμικού στον κόσμο αποθηκεύεται χρησιμοποιώντας το Git.</p>
<p>Το Git αποθηκεύει τον κωδικά μας σε <em>αποθετήρια</em> (repositories). Το GitHub είναι μία εταιρεία η οποία παρέχει τέτοια αποθετήρια. Τα παρέχει δωρεάν όταν είναι δημόσια, επί πληρωμή όταν είναι ιδιωτικά, εκτός από εξαιρέσεις υπό προϋποθέσεις.</p>
<p>Ενώ στα αποθετήρια βάζουμε κώδικα, δεν σημαίνει ότι δεν μπορούμε να βάλουμε και άλλο υλικό. Ό,τι υλικό έχει βάση το κείμενο μπορεί κάλλιστα να αποθηκευθεί σε ένα αποθετήριο, ώστε να έχουμε την πλήρη ιστορία του, να μπορούμε να δούμε την εξέλιξή του, και αν θέλουμε να το μοιραστούμε με άλλους. Το παρόν κείμενο είναι αποθηκευμένο σε αποθετήριο. Σε αποθετήριο γράφτηκαν όλες οι σημειώσεις και οι διαφάνειες του μαθήματος. Σε αποθετήρια επίσης δουλεύουν ομάδες οι οποίες από κοινού γράφουν συλλογικά κείμενα.</p>
<h2 id="το-αποθετήριό-μου-είναι-ιδιωτικό-ή-δημόσιο"><a name="repository-private-public"></a>Το αποθετήριό μου είναι ιδιωτικό ή δημόσιο;</h2>
<p>Το αποθετήριο στο οποίο θα δουλέψετε είναι ιδιωτικό και σε αυτό έχουν πρόσβαση μόνο εσείς και ο διδάσκοντας.</p>
<h2 id="δεν-μπορώ-να-βγάλω-άκρη-να-σας-στείλω-ένα-μήνυμα-με-φωτογραφία-του-προβλήματος"><a name="code-photo"></a>Δεν μπορώ να βγάλω άκρη, να σας στείλω ένα μήνυμα με φωτογραφία του προβλήματος;</h2>
<p>Ο χρόνος μου είναι πολύ περιορισμένος και ο καλύτερος τρόπος να με ρωτήσετε απορίες είναι είτε στις ώρες γραφείου είτε στο φροντιστήριο. Άλλες απορίες μέσω ηλεκτρονικού ταχυδρομείου δεν είναι βέβαιο ότι μπορώ να τις απαντήσω.</p>
<p>Σε κάθε περίπτωση, <em>μην στέλνετε μηνύματα με φωτογραφίες του κώδικα και του προβλήματος</em>. Ο μόνος τρόπος να πάρετε ίσως απάντηση είναι να στείλετε σύνδεσμο στον κώδικα που έχετε ανεβάσει στο GitHub, και ακριβή περιγραφή του προβλήματος. Το μήνυμά σας θα πρέπει να περιέχει μόνο κείμενο και υπερσυνδέσμους. Ανάμεσα στις άλλες ευκολίες που παρέχει το GitHub είναι και η δυνατότητα να στείλετε συνδέσμους σε κομμάτια από τον κώδικά σας, βλ. τη <a href="https://stackoverflow.com/questions/23821235/how-to-link-to-specific-line-number-on-github">σχετική απάντηση στο Stack Overflow</a>.</p>
<h2 id="μπορώ-να-ψάξω-στο-google-stack-overflow-κλπ-για-απορίες"><a name="web-solution-search"></a>Μπορώ να ψάξω στο Google, Stack Overflow, κ.λπ. για απορίες;</h2>
<p>Στις σημειώσεις του μαθήματος και του φροντιστηρίου υπάρχει ό,τι χρειάζεστε για να ολοκληρώσετε τις εργασίες σας, αλλά βεβαίως δεν περιέχουν όλη τη γνώση του κόσμου, ούτε τη λεπτομέρεια που μπορεί να χρειάζεται ο καθένας. Μπορείτε να χρησιμοποιείτε πληροφορίες από το διαδίκτυο στις παρακάτω περιπτώσεις:</p>
<ul>
<li><p>Θέματα της γλώσσας Python. Για παράδειγμα, αν δεν θυμάστε:</p>
<ul>
<li>δεν θυμάστε πώς μπορείτε να περιδιαβείτε σε όλα τα στοιχεία ενός λεξικού</li>
<li>πώς να δημιουργήσετε ένα λεξικό μέσω comprehension</li>
<li>πώς κάνουμε ένωση συνόλων</li>
<li>κ.λπ. Με άλλα λόγια, μπορείτε να χρησιμοποιήσετε ό,τι θέλετε και σχετίζεται με τη γλώσσα Python αυτή καθ' αυτή.</li>
</ul></li>
<li><p>Θέματα χρήσης εργαλείων, όπως editors, Git, κ.λπ.</p></li>
<li><p>Πληροφορίες για βιβλιοθήκες που έχουμε παρουσιάσει στο μάθημα.</p></li>
</ul>
<p><em>Δεν μπορείτε να χρησιμοποιήσετε πληροφορίες από το διαδίκτυο για οτιδήποτε σχετίζεται με τη λύση του προβλήματος της εργασίας, ή για βιβλιοθήκες που πιστεύετε ότι σας λύνουν το πρόβλημα.</em></p>
<h2 id="είναι-αλήθεια-ότι-ελέγχετε-όλες-τις-εργασίες-για-αντιγραφές"><a name="plagiarism"></a>Είναι αλήθεια ότι ελέγχετε όλες τις εργασίες για αντιγραφές;</h2>
<p>Ναι.</p>
<h2 id="κοντεύουν-ξημερώματα-και-έχω-κολλήσει-σε-πέντε-γραμμές-που-δεν-ξέρω-τι-λάθος-κάνω-έχω-πρόβλημα"><a name="have-i-got-a-problem"></a>Κοντεύουν ξημερώματα και έχω κολλήσει σε πέντε γραμμές που δεν ξέρω τι λάθος κάνω. Έχω πρόβλημα;</h2>
<p>Όχι. Είναι φυσιολογικό. Όλοι το έχουμε περάσει.</p>
<h2 id="κοντεύουν-ξημερώματα-και-έχω-κολλήσει-σε-πέντε-γραμμές-που-δεν-ξέρω-τι-λάθος-κάνω-τι-μου-προτείνετε"><a name="dont-know-what-to-do"></a>Κοντεύουν ξημερώματα και έχω κολλήσει σε πέντε γραμμές που δεν ξέρω τι λάθος κάνω. Τι μου προτείνετε;</h2>
<p>Κάντε κάτι για να καθαρίσει το μυαλό σας, όπως:</p>
<ol>
<li>Ντους / μπάνιο.</li>
<li>Περίπατος.</li>
<li>Μουσική και βιβλίο.</li>
<li>Ύπνος, ξημερώνει καινούργια μέρα.</li>
</ol>
